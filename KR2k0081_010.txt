# -*- mode: mandoku-view; -*-
#+TITLE: 籌海圖編
#+DATE: 2015-08-24 22:44:39.155812
#+PROPERTY: ID KR2k0081
#+PROPERTY: BASEEDITION WYG    
#+PROPERTY: JUAN 卷十
<pb:KR2k0081_WYG_010-1a>¶
欽定四庫全書¶
　籌海圖編巻十¶
　　　　　　　　　　　　明　胡宗憲　撰¶
　遇難徇節考¶
　　(此巻所載名教所闗故不嫌特書然事之詳畧悉/有憑據或限於耳目之未接或涉於傳聞之疑似)¶
　　(者姑闕之以俟/同志者増入焉)¶
永樂二年倭犯穿山百户馬興與戰死之¶
六年倭入山東于家庄寨百户王輔死之¶
<pb:KR2k0081_WYG_010-1b>¶
犯桃花閘寨百户周盤死之¶
七年冬十二月倭陷廉州教授王翰死之¶
　　(翰河東人任本府教授嚴立規程教誨不倦倭冦/陷城民皆逃避翰正衣冠端坐明倫堂賊至欲執)¶
　　(之罵詈不屈/遂為所害)¶
九年三月倭陷昌化所千戸王偉死之¶
二十年倭冦象山縣縣丞宋真教諭蔡海死之¶
　　(真持竿擊賊海罵/賊不屈皆死之)¶
嘉靖二年日本使者宋素鄉等作亂遁入海洋備倭都¶
<pb:KR2k0081_WYG_010-2a>¶
指揮劉錦追之戰死¶
　　(時有欲追之者問于新建伯王公守仁公曰歸師/莫遏窮冦勿追但當把截要害縱其退拒其進賊)¶
　　(進無所獲退無所資將自困絶於是取之兵/不血刃矣由是兵皆不追錦獨往果為所殺)¶
二十九年冦犯昌國烈婦嚴氏死之¶
　　(嚴氏葉小九妻也為賊所執驅/之而前氏知不免遂投河而死)¶
三十一年四月冦入奉化義士汪較死之¶
　　(較奉化人力挽强弩尤精矢藥殳刃精習有司上/於軍門賜以義士闗防賊入應家欄較率民兵射)¶
　　(斃十餘虜創艾遁/去較亦被傷而死)¶
<pb:KR2k0081_WYG_010-2b>¶
賊攻遊仙寨百戸秦彪死之¶
　　(彪爵谿所人賊登赤坎攻遊仙寨甚急彪曰遊仙/與爵谿脣齒無遊仙是無爵谿也先人遺我汗馬)¶
　　(勲不死戰而死法何以見於地下乎乃/與弟漢疾馳赴鬭力不能支遂俱死焉)¶
五月瑞安所百戸李潮高良與賊戰於坡南滙瞭高山¶
死之¶
賊入黄巖縣孝子王錉烈婦徐氏死之¶
　　(錉生員王顯之子顯被執欲殺之錉泣求代父而/遂死  徐氏名元奴有異色值母衰病歸寜賊至)¶
　　(元奴抱母慟哭賊欲汚之元奴紿賊/轉室持粧奩同往乘間赴井而死)¶
<pb:KR2k0081_WYG_010-3a>¶
六月賊陷霩&KR1790;所指揮樊懋力戰死之¶
三十二年閏三月官兵與賊戰於烈港軍人葉七死¶
之¶
　　(七定海衛軍賊王直負金城烈港穴為冦大將俞/大猷提舟師直入其港討擊火砲大發勝負未決)¶
　　(而我舟忽挂賊纜櫓楫不能施賊衆方逞七徑取/斧投水砍其纜未及斷賊以鎗中其項七呼曰死)¶
　　(矣吾必斷其纜竟連揮數斧纜斷而死俞舟遂免/后四日俞大破賊空其穴俞之舟入也有二卒后)¶
　　(期當刑因請間燒賊碾以贖死俞許之二卒從外/海縁山越險幾百里晝伏夜行潜抵賊砦時夜近)¶
　　(四鼓而賊方碾藥少頃困劇而臥二卒即其處爇/火火藥横發羣砦俱熖灼賊方酣睡駭而突走墮)¶
<pb:KR2k0081_WYG_010-3b>¶
　　(水死者踵繼俞乘熖進舟/師崩之遂成奪巢之功)¶
四月賊犯海鹽孟家堰千戸宋應瀾死之¶
　　(應瀾字汝觀寜波衛百户登庚戌武榜授正千户/掌印事執法不撓因而每得下考軍門王公忬獨)¶
　　(竒之命取兵舶於閩應期而至忬益委以兵客兵/獷悍難馭應瀾每約巳裕犒而厲以軍法無不聴)¶
　　(命癸丑𨽻叅將盧鏜為先鋒戰上海史家浜追賊/至三十里亭復從戰平湖戰白沙灣戰金山皆有)¶
　　(功其在史家浜兵北賊追幾及應瀾急反弓二矢/而中項洞額親兵飛鎗復殺四人因復回兵破賊)¶
　　(應瀾用是臨陣必以身先士卒竟以疲兵猝當海/鹽孟家堰賊不支而死死時猶飛刀殺一賊乃絶)¶
　　(事聞廕其子襲千戸/仍建祠城北隅祀之)¶
<pb:KR2k0081_WYG_010-4a>¶
賊犯杭州指揮吳懋宣禦之於赭山死之¶
　　(懋宣率僧兵禦/之力戰而死)¶
賊破乍浦所百户陳綬死之¶
把總馬呈圖指揮采煉百戸王相姜楫吕鳯姚岑與賊¶
戰於海寜教塲死之¶
賊犯平湖百戸劉(闕/)　黄(闕/)　與戰死之¶
犯白馬廟指揮蔡(闕/)　死之¶
犯南湖把總陳(闕/)　指揮胡(闕/)　死之¶
<pb:KR2k0081_WYG_010-4b>¶
犯三江港口百戸陳(闕/)　黄(闕/)　死之¶
官兵追賊於海鹽海口巡司千户王繼隆百戸楊臣康¶
綬死之¶
賊陷昌國衛百户陳表死之¶
　　(倭賊入城表曰吾力無如之何有死而巳但所攝/印多吾死置印何地遂送母出城納印於千戸金)¶
　　(鰲出門追賊/奮鬭而死)¶
孝子劉晉死之¶
　　(晉昌國人倭冦入城其祖老疾不能行家人各挈/妻子走惟晉負其祖而逃賊將及祖曰我老甘死)¶
<pb:KR2k0081_WYG_010-5a>¶
　　(汝宜速去晉/不忍俱被殺)¶
參將湯克寛與賊戰於乍浦長沙灣指揮陳善道冠帶¶
總旗張儒死之¶
十月知事何常明與賊戰於杭島山死之¶
　　(常明乗勝追/賊中伏而死)¶
十二月賊登西滙嘴千戸張應奎百户王守正張永死¶
之¶
三十三年四月參將俞大猷與賊戰於普陀山武舉應¶
<pb:KR2k0081_WYG_010-5b>¶
襲火斌黎俊民魏本康阜死之¶
　　(斌觀海衛人幼通儒術以母病嘗糞轉甜晨夕告/天願以身代及壯應武舉鄉試中式者二憤海冦)¶
　　(荼毒生靈詣軍門乞隨軍報効累立竒功至是與/武舉生黎俊民應襲魏本康阜督水兵追賊於普)¶
　　(陀山陷陣先登同時遇害盖忠孝得於天性者也/後其兄指揮同知火雷請於當道為之立祠與俊)¶
　　(民並肖像於其/中俊民廣東人)¶
賊入上海縣指揮武尚文死之¶
　　(尚文鎮海衛人従㕘將湯克寛駐軍上海賊逼縣/治尚文率家兵禦之出東門遇賊逰兵輒敗之乘)¶
　　(勝進攻賊伏水傍俟尚文過以/利刃斷馬足馬蹶尚文死焉)¶
<pb:KR2k0081_WYG_010-6a>¶
賊屯李家嶴義士朱汀與戰死之¶
　　(汀象山人多勇力素好劍槊賊登赤坎屯李家嶴/大肆虜掠汀與其黨王永希及子友章等数十人)¶
　　(直搗其穴賊棄營走追至開口岩日巳晡賊計窮/蹙遂返逆戰良久汀為流矢所中猶手刃數賊力)¶
　　(不支顧謂其子曰吾已無濟汝等宜速去子/不忍舍與王永希奮力直前格戰俱死焉)¶
賊攻松江府副千戸童元巡檢李叢禄死之¶
九月賊攻嘉興府官兵追之戰於孟家堰指揮李元律¶
千戸薛綱¶
賊犯百家山百户趙軒梁踰死之¶
<pb:KR2k0081_WYG_010-6b>¶
賊冦沈家河都指揮周應禎死之¶
十月百户張曜與賊戰於湖頭死之¶
賊至東陽南午嶺巡檢朱純死之¶
賊犯芙蓉海口指揮戴杞江九山千戸崔海鎮撫劉彧¶
百戸易坎死之¶
十二月賊入嘉善縣百戸頼榮華死之¶
　　(詳見浙江/倭變紀)¶
三十四年正月賊犯湖州官兵敗績副理問陶一貫守¶
<pb:KR2k0081_WYG_010-7a>¶
備周奎指揮孫勇百戸陸陵周應辰把總官梁鄂武生¶
郭周張景安朱平姚清死之¶
　　(詳見浙江/倭變紀)¶
賊陷崇明縣知縣唐一岑死之¶
　　(詳見直𨽻/倭變紀)¶
四月賊犯瑞安縣守備劉隆千戸尹(闕/)死之¶
　　(隆字大昌定海衛指揮使以强幹屢協總諸衛備/倭時海上冦起許二陳思盻最盛隆謀攻之適思)¶
　　(盻入□頭隆提舟師薄之而我舟忽膠隆股中一/流矢見血益奮怒揮諸舟競進卒破賊俘四十餘)¶
<pb:KR2k0081_WYG_010-7b>¶
　　(人斬百餘級壬子遷把總嘉興統舟師備乍浦當/松江七圑賊歸隆扼之焚沈賊舟俘斬幾三百級)¶
　　(㑹破史家浜賊又扼之沈賊舟澉浦外洋一日追/賊向暮黄霧四塞隆以孤舟在賊圍中逮曉從兵)¶
　　(皆懼隆大喊作氣發一地雷衝沈十餘舟俘斬二/百餘陞署都指揮僉事守備温處至是冦數百將)¶
　　(薄瑞安城隆整兵遽出欲折其鋒偏將尹千戸者/請旋師避之隆不聴徑往遏之殺賊十餘人賊遁)¶
　　(去回軍至田間有数賊伏莾中遽起擊隆不及應/遂死尹千戸等俱死焉事聞贈都指揮僉事仍世)¶
　　(襲/焉)¶
賊犯慈谿義士魏鏡死之¶
　　(鏡生有絶力善格鬭聞冦至海濵輙自奮曰誰無/死者死而能衛桑梓庶幾為義鬼矣賊由餘姚至)¶
<pb:KR2k0081_WYG_010-8a>¶
　　(鳴鶴從知縣曺本率衆禦之兵潰鏡負令而走賊/追之踰杜湖嶺而南乃操刃衝敵殺數賊賊傷其)¶
　　(顙猶力鬭/不置而死)¶
百户劉夢祥與賊戰於崇丘死之¶
　　(夢祥定海衛人領兵船出海遇賊登犯崇丘夢祥/即部兵登陸與賊大戰獲賊首數級力乏寡援遂)¶
　　(死賊刃當道憫/之為立祠祀焉)¶
賊犯鳴鶴鎮孝子沈良十死之¶
　　(良十時年七十餘尚有九十餘母賊至良十負母/至五里外力竭不能行息山谷舍中賊追至乃跪)¶
　　(拜請死願貸其母賊見母子俱皤髪頽老舍之而/去良十憐母飢渇方圖飲食賊又至或舉刃欲斫)¶
<pb:KR2k0081_WYG_010-8b>¶
　　(其母良十以身覆母號/哭遂被殺而母竟得全)¶
常熟縣知縣王鈇致仕㕘政錢泮死之¶
　　(詳見直𨽻/倭變紀)¶
賊攻無錫縣孝子監生蔡元鋭烈婦蔡氏死之¶
　　(元鋭無錫人軫之子冦至家人奔散元鋭以父年/老獨留扶父登屋以免元鋭被執賊欲降之不屈)¶
　　(遂遇害其女蔡氏適同邑陸子才歸寜遇變與其/婢阿滿招女二英義男婦徐氏同登一舟將以避)¶
　　(難賊悦其色欲汚蔡氏盡出簮釧求免不聴乃詒/賊曰過汝舟當從爾賊喜獨一人與携手而往蔡)¶
　　(氏齧傷賊手投溺水中其婢皆隨溺焉無何其弟/元鐸以兄陷賊中持銀往贖知兄巳亡乃罵賊而)¶
<pb:KR2k0081_WYG_010-9a>¶
　　(死/)¶
五月千户韓綱百戸葉紳與賊戰於七里店及樟村死¶
之¶
　　(綱紳皆寜波衛官紳少不羈習手摶善雙刀賊入/横石橋紳偕千戸劉英領兵䇿應至七里店紳奮)¶
　　(雙刀奪橋獨進應者不繼遂為所殺後二日賊西/流至樟村綱復領兵防遏猝與賊交兵潰挺身獨)¶
　　(戰亦/死之)¶
遊擊將軍周藩與賊戰於朱涇死之¶
賊犯鳴鶴省祭官杜槐死之¶
<pb:KR2k0081_WYG_010-9b>¶
　　(槐慈谿人家濵鉅海倜儻遊俠輕財好施為書掾/從延綏撫院巡歴邊徼險要有抵掌伊吾之志省)¶
　　(祭歸值倭冦屢犯内地從估客得島上狡慝狀曰/患將滋蔓遂散家貲結驍勇傾身下之得士死力)¶
　　(值縣僉其父文明為部長令團結保障槐傷父老/以身任之癸丑冦薄觀海衛城槐曰衞破則無縣)¶
　　(矣一呼而羣勇俱集直前斫賊賊走衛遂得全至/是賊犯鳴鶴槐率衆迎擊賊走餘姚東山槐越境)¶
　　(追之諜言賊犯空舍提刀赴之賊伏牆隅槐揮刃/中石刃缺賊競出槐與五六健卒當之自午至酉)¶
　　(鏖戰不巳戮其衣緋渠帥竟以力竭舁歸而死後/賊見黒旗即驚曰杜兵至矣父文明痛其子死而)¶
　　(麾下壯士皆願從文明殺賊以復仇後賊燬鳴鶴/文明冐死出縣令於重圍中是年冬冦自黄岩犯)¶
　　(寜海海道檄文明偕主簿畢清邀擊之遇於奉化/楓嶺之麓據高臨下布陣方定而土兵遽走杜兵)¶
<pb:KR2k0081_WYG_010-10a>¶
　　(力不能支文明遂與畢清俱死焉事聞詔贈槐光/禄寺丞文明府經歴即死所立祠祀之仍廕子入)¶
　　(監肄/業云)¶
八月指揮張大綱生員陳淮與賊戰於蘇州横涇死之¶
　　(大綱處州人驍勇異常率坑兵擊賊手刃數人力/戰而死  淮崑山人知縣周之子善弩與友人潘)¶
　　(蔚卿等相期滅賊時賊精悍異常兵士/遇之輙潰淮獨與家兵二人力戰而死)¶
九月官兵進搗陶宅賊巢指揮邵昇姚泓生員于岳死¶
之¶
　　(昇等陷陣殺賊賊巳大敗乘勝進攻賊死守/港岸昇等身先士卒賊乘高刺下故皆死之)¶
<pb:KR2k0081_WYG_010-10b>¶
十月主簿畢清與賊戰於楓嶺死之¶
　　(清善射累立戰功至/是陣亡人皆惜之)¶
監生謝志望與賊戰於餘姚斤嶺死之¶
　　(志望統兵設伏誘賊大敗之乘勝逐北賊/死鬬志望手射死三賊矢盡力竭遂被害)¶
十一月賊攻鎮東衛千戸戴洪等死之¶
　　(洪與高懷徳張鑾皆本衛千戸出城禦敵而陣亡/者也楊一茂白仁丘球皆平海衛千戸追賊於東)¶
　　(岳山而陣/亡者也)¶
百户劉愍與賊戰於麻園死之¶
<pb:KR2k0081_WYG_010-11a>¶
生員胡夢雷與賊戰於東關死之¶
　　(夢雷餘姚人與堂兄應龍操六等/率鄉兵報効手刃數賊力竭而死)¶
儒士金應暘與賊戰於母婆嶺死之¶
　　(應暘山/隂人)¶
閏十一月千户劉綱百户張澄與賊戰於瑞安三港¶
死之¶
　　(詳見浙江/倭變紀)¶
賊犯平陽壆指揮祁嵩死之¶
<pb:KR2k0081_WYG_010-11b>¶
指揮閔鎔義士呉徳四呉徳六與賊戰於舟山死之¶
　　(徳四徳六兄弟本慈谿濵海農夫少有膂力先是/冦上平石經其廬驅其豢豕徳四持鋤自田歸遇)¶
　　(冦於門揮鋤中賊腦仆地徳六取賊刃追殺一渠/魁遂以壯勇有聲𨽻杜槐部每遇敵即衝鋒奪旗)¶
　　(以為常至是海道聞其名檄往攻舟山險寨徳四/直前砍賊渠于轅門寨内驚擾噪而出怯卒皆返)¶
　　(斾走而賊砍徳四蹶徳六呼曰兄死矣/獨前殺其殺兄者後兵不繼亦死焉)¶
三十五年正月㕘將尚允紹與賊戰於松江四橋死之¶
三月福建總督備倭劉炌千戸王月與賊戰於石壁嶺¶
死之¶
<pb:KR2k0081_WYG_010-12a>¶
　　(炌字大光世為寜波衛指揮使年二十襲父爵用/御史林應箕薦升戅州軍門把總未幾又用薦陞)¶
　　(福建總督備倭至是福清縣倭賊登岸據海口鎮/官兵屢挫炌領兵夜襲其巢遂奔潰由古田寜徳)¶
　　(望海而遁炌即提兵由捷徑宵行趨寜海縣石壁/嶺要賊歸路比至嶺隘倉卒布列未備而賊巳至)¶
　　(部伍散亂止家兵數人及千戸王月在側炌顧謂/持印者曰亟為我歸印朝廷吾世受國恩死矣炌)¶
　　(即挺身執鐵鈀格殺三人力盡無援賊衆擁至斃/於賊刃所揮鐵鈀尚堅執不墮其勇烈如此御史)¶
　　(吉澄上於朝/立廟祀之)¶
賊犯海鹽轉塘灣指揮徐行健死之¶
四月賊犯青田縣百户方存仁死之¶
<pb:KR2k0081_WYG_010-12b>¶
温州府同知黄釧禦賊於分水嶺死之¶
　　(時賊自福建入浙境釧以孤軍禦之於境外分水/嶺賊過桐山釧率官兵勇敢當先連戰数合賊大)¶
　　(敗走既而賊分支遶出我兵之後釧遂力戰死/之蓋自有倭患以來文臣死事未有如此者也)¶
賊犯寜波孝子聞宗時死之¶
　　(宗時鄞人教授聞理子性至孝㓜喪母奉繼母陳/承順篤至賊至舉家竄避宗時扶父出而遇賊脇)¶
　　(取金銀不得欲殺其父宗時以身翼蔽泣求自代/遂被刃而死尸諸田間父遂得生時家奴李三抱)¶
　　(宗時㓜子不忍舍去亦被賊刃截左/耳併刲其面屢死屢甦人共傷之)¶
賊犯崇徳遊擊將軍宗禮鎮撫侯槐何衡忠義官霍貫¶
<pb:KR2k0081_WYG_010-13a>¶
道死之¶
　　(禮故燕驍將也侯槐何衡霍貫道皆其偏裨所統/箭手九百皆精悍絶倫所向無敵劇賊徐海部領)¶
　　(萬人自烏鎮而來勢將犯杭浙江官兵無足恃者/禮獨與麾下據三里橋而陣張左右翼以待戰數)¶
　　(合擊殺數十人㑹日暮賊且引去時賊氣頗窘而/禮與貫道等亦巳絶鄉導不得擇善地便水草時)¶
　　(飲食以自休止明日餒而戰賊遣候者樹而望蓋/孤壘以塹無他援者也大喜復縱兵前後夾擊禮)¶
　　(與貫道大呼力戰矢石如雨無不人人一當十復中/擊殺數十百人貫道赤手刃十餘人賊益怖海且)¶
　　(砲欲馳去㑹火藥盡貫道面禮二人皆仰天呼曰/吾兩人再得藥數斗可以了此賊矣既而賊分畨)¶
　　(死鬭禮與貫道衡/力竭矢盡俱死焉)¶
<pb:KR2k0081_WYG_010-13b>¶
賊犯嘉興指揮程禄死之¶
　　(詳見浙江/倭變紀)¶
千户沈宗玉王世臣與賊戰於金山江中死之¶
　　(宗玉鎮江衛後所正千戸世臣左所/副千戸同領兵船追賊殁於江中)¶
賊攻江隂知縣錢錞死之¶
　　(詳見直𨽻/倭變紀)¶
賊犯揚州都指揮張恒千户羅大爵百户曽沂死之¶
　　(戰於八里舖灣頭等處大/爵沂陣亡俱傷重而死)¶
<pb:KR2k0081_WYG_010-14a>¶
賊犯揚州小鐵口同知朱裒高郵衛經歴晏鋭應襲¶
賈思死之¶
賊陷慈谿生員戎良翰死之¶
　　(良翰定海縣増廣生員性峻介義不茍合素以忠/孝自許賊陷慈谿良翰家靈緒慈壤甚邇乃倡義)¶
　　(集兵僅得百餘人與賊格殺斬首二級賊披靡而/去巳又遇賊於丘洋良翰奮勇力戰賊方蟻聚竟)¶
　　(不能支遂為流矢所中立死/監司為之禮塟及表其門)¶
孝子生員馮履祥向叙王應麒死之¶
　　(馮履祥字君徳慈谿人生七八嵗即警悟好讀書/嘉靖壬子補邑庠弟子員至是賊猝犯縣履祥隨)¶
<pb:KR2k0081_WYG_010-14b>¶
　　(父出奔賊逼斷父左手且裂其背履祥以身蔽之/泣訴曰此吾父也願無加害寜殺我賊竟殺之其)¶
　　(妻袁氏遁於靈山時孕巳彌月夜夢一紅面神告/曰爾夫為父死不可使無後吾當與爾一子産時)¶
　　(無患次日婦果生一子又值倭冦將入賊馬皆止/䇿之亦不前賊不越境而囬一方稍輯人謂靈山)¶
　　(神驃騎大將軍神威之庇與得兒夢符蓋履祥孝/感所致云  向叙字叔禮慈谿人獻令七世孫㓜)¶
　　(慧而有高志舉動擬步古人年十六入府庠文藻/驟發而操履端謹人益器之至是賊入縣叙掖母)¶
　　(而逃遇倭東溪踣叙仆地直前破其母叙急起抱/母頸連呼曰寜殺我賊乃殺叙舍其母而去巡按)¶
　　(御史上其事詔旌其門冦王應麒慈谿人年十七/躭學習文天性至孝倭  卒至應麒扶母姜氏嬸)¶
　　(余氏奔匿鄰圃賊窺見二婦輙㧞刀追之二婦亟/赴池水余氏溺死應麟見母遇害以身翼蔽賊亂)¶
<pb:KR2k0081_WYG_010-15a>¶
　　(刃之子母傷甚賊退/應麒隨卒姜氏亦死)¶
烈婦桂氏張氏章氏周氏馮氏柴氏孟氏孫氏烈女茅¶
氏死之¶
　　(桂氏阿寶女姜阿龍妻慈谿人方少艾賊至桂與/衆婦走匿馮氏僻室室後有池賊搜室衆婦競赴)¶
　　(池賊以手挽之桂絶袂而死於張氏慈谿馮警妻/唐孝子無擇之後年二十歸  警纔六年遇倭冦)¶
　　(之變邑治焚燹張氏偕姑竄匿其夫相失為冦所/殺張哀號亟收夫屍殮塟未數日冦復至張偕姑)¶
　　(及妯娌買舟逃至管山江為冦所及張知不免曰/不死且汚賊手然馮之嗣不可絶也即以㓜子付)¶
　　(其姑偕伯之妾徐氏即沈於江賊大驚異遂舍舟/中諸婦以去三日屍浮於江家人收之合塟於警)¶
<pb:KR2k0081_WYG_010-15b>¶
　　(氏章氏沈祚妻周氏沈希曽妻馮氏沈信魁妻柴/  沈惟瑞妻孟氏沈𢎞量妻孫氏沈琳妻沈氏慈)¶
　　(谿里橋巨族家界於觀海鳴鶴之間家衆二千人/多驍黠善鬭自嘉靖以来海上多事冦上□山燬)¶
　　(鳴鶴縱横蹂躝沈氏不惟自衛且能殱其渠魁奪/其所掠賊甚讐之至是賊大至沈氏豪誓於衆曰)¶
　　(無出婦女無輦貨財誓以死守不能者先戮之章/氏誓於内曰男子死鬭婦人死義辱與死等耳衆)¶
　　(婦皆竦聴既而賊圍沈氏羣婦聚於一樓賊散入/户章氏遽出投於河周氏馮氏繼之共死一所柴)¶
　　(氏方為夫礪刃賊巳斫戸入矣柴即以刃斫賊旋/自刃孟氏孫氏姒娣為賊所得相持不放詈賊不)¶
　　(屈奪賊刀自刺皆殱焉思橋之難沈宗婦死難者/三十餘人其六人尤烈者也茅氏慈谿人年十四)¶
　　(父母亡獨與兄嫂居其兄痿臥賊入縣嫂出奔呼/之行女曰吾室女也去將安之俱去孰為扶兄賊)¶
<pb:KR2k0081_WYG_010-16a>¶
　　(至遽縱火女力扶其兄避於空室/俱被燔灼而死二屍相攣綰焉)¶
五月巡檢劉岱宏與賊戰於仙居縣東嶺死之¶
無為州同知齊恩與賊戰於圌山江中死之¶
　　(恩陜西隆徳縣人祖敏知四川蒲江縣殺賊有功/與二子俱死於賊詔為立祠恩廕入國子監授序)¶
　　(班遷河曲知縣禦冦修邊有功撫按保留久任九/年考績遷無為州同知閔東南久罹倭患竭忠圖)¶
　　(報練兵衣械一毫不取於民長江賴以保障賊犯/上流奉檄即率子孫叔侄兄弟凡十二人領兵赴)¶
　　(敵一至圌山即身先士卒鼓衆而前殺賊數多賊/遂畏懼奔潰乘勝逐北悞申賊伏誓戒子姪曰一)¶
　　(死莫惜圖成功以靖國難由是舉家赴敵至於力/竭勢窮又曰兒輩勉存宗祀吾與此賊誓不俱生)¶
<pb:KR2k0081_WYG_010-16b>¶
　　(由是次子齊嵩等四人得脱恩與長男尚文孫童/叔仲實弟寶榮侄友良大卿力戰不屈俱死於賊)¶
　　(一門忠義自有倭患所未/有也人以為克䋲祖武云)¶
賊犯定海烈女傅氏死之¶
　　(傅氏定海昌國傅梓女也年甫十七美姿色未嫁/冦猝至女家故瀕海遂為賊所得女即以石自破)¶
　　(其面流血塗/地賊怒磔之)¶
六月百户帥印與賊戰於青村得勝港死之¶
　　(印新安衛百户率廣兵追賊/至得勝港兵潰印力戰而死)¶
八月官兵進搗沈庄賊巢義勇劉進死之¶
<pb:KR2k0081_WYG_010-17a>¶
　　(時賊巢甚堅官兵難於進攻進首抱火器渡河焚/賊巢廬舍火既熾賊亂官兵乘之遂大捷進傷重)¶
　　(陞屋以死蓋忠勇異常者也惜/無父母妻子故其功莫酬焉)¶
九月百户郎官與賊戰於臨海縣兩頭門死之¶
官兵與賊戰於鴈門嶺生員倪泰員死之¶
　　(泰員餘姚人少倜儻有膽氣憤倭荼毒生靈募家/兵四百從湖廣守備楊縉擊賊於定海之龍山三)¶
　　(戰三捷乘勝追賊泰員率兵獨抵賊巢殺賊頗衆/值天暮賊出死鬭兵疲勢孤泰員與家兵四十二)¶
　　(名俱死/於賊)¶
官兵搗乍浦賊巢土官汪相向鑾死之¶
<pb:KR2k0081_WYG_010-17b>¶
十二月官兵與賊戰於舟山冠帶把總莫翁送死之¶
　　(翁送桑麻土/兵頭目也)¶
嘉靖三十六年四月賊攻海門衛應襲俞憲章死之¶
　　(憲章百戸/闕  之子)¶
五月都指揮沃田冠帶把總岳君寵與賊戰於天長死¶
之¶
　　(先是田統鎗手三千名守𤓰儀賊犯天長操江都/御史高公闕委領兵一千與都指揮焦鯤應援賊)¶
　　(衝入其營鯤等潰走田與君/寵及家丁封漢等力戰而死)¶
<pb:KR2k0081_WYG_010-18a>¶
三十七年正月賊陷蓬州所百户李日芳等死之¶
三月百戸秦杭與賊戰於梁灣港死之¶
　　(杭蒲岐所百戸先以軍門委領白岩塘兵船/守青嶴門至是與賊遇於梁灣港力戰死之)¶
四月致仕僉事王徳與賊戰於龍灣死之¶
　　(徳永嘉人原任廣東僉事憤倭流刼募集義兵二/千水兵二百剿之與賊遇於龍灣殺賊數十既而)¶
　　(伏賊四起徳被/圍死戰遂遇害)¶
賊犯太平縣典史葉宗死之¶
　　(宗太平人原任/典史因事去職)¶
<pb:KR2k0081_WYG_010-18b>¶
良醫王沛與賊戰于梅頭嶺死之¶
　　(沛字崇大以例授良醫七品散官嵗壬子倭冦海/濵崇大首倡大義招集義兵七百餘人團操保禦)¶
　　(屢建竒功後因從子廣東僉事徳致政而歸加募/勇壯至一千五百有竒嗣後與賊戰龍灣戰長沙)¶
　　(皆有戰績至是與賊戰於梅頭嶺/賊衆大至沛衆寡不敵遂死之)¶
指揮劉茂朱廷鑰千戸周賔百戸季爵劉源等與賊戰¶
於白巖塘死之¶
　　(茂盤石衛指揮使廷鑰温州衛指揮僉事賔蒲/岐所正千戸爵蒲岐所百戸源盤石右所百戸)¶
五月賊犯惠安縣知縣林咸與戰死之¶
<pb:KR2k0081_WYG_010-19a>¶
　　(詳見福建/倭變紀)¶
六月觀海衛百戸(闕/)　與賊戰於柯梅死之¶
賊犯昌國烈女李氏死之¶
　　(李氏昌國人冦至執李欲/汚之李罵賊不屈竟死之)¶
十月賊掠磚頭北塔守備楊簠與戰死之¶
　　(時官兵每有斬獲賊輙奪其屍/蓋簠因貪功力戰而前故死之)¶
嘉靖三十八年三月賊犯樂清三窑嶼千戸胡鳳朱璠¶
胡珊百戸姚憲死之¶
<pb:KR2k0081_WYG_010-19b>¶
　　(鳳等從㕘將張鈇禦賊於窑嶼賊伏麥田中俟/官兵將半忽起敵殺官兵大潰鳳等遂遇害)¶
官兵與賊戰於奉化之江口橋武生蔡啓元死之¶
　　(啓元廣徳人從叔監生蔡汝蘭勤王擊倭奴累戰/功授千夫長至是我兵當賊於江口橋行列巳定)¶
　　(鼓而向賊同行者俱錯愕不前啓元獨憤怒裂眦/耻詈不休徑匹馬横而前與賊逼賊駭或走或伏)¶
　　(啓元手格殺數人㑹天雨馬行淖潦中不得出力/竭矢空顧左右皆散去僅弟昆元與二三家僮不)¶
　　(去啓元怒益甚瞋目揮劒罵賊曰吾不啖汝肉非/丈夫也獨死戰良久賊乘間涉河繞其背鎗之死)¶
　　(踰時猶怒立馬上/不墮人共壯之)¶
四月官兵與賊戰於灣頭千戸蕭(闕/)　百戸蘇(闕/)死之¶
<pb:KR2k0081_WYG_010-20a>¶
千戸趙世勲鎮撫韓𦙍與賊戰於如臯死之¶
官兵搗廟灣賊巢千總沈儒死之¶
　　(儒故驍將至是從南路入水/手燬賊船為賊礟所中而死)¶
賊犯象山烈婦丘氏死之¶
　　(丘氏象山人王憲維妻賊刼西山至憲維室時夜/分賊奸其色欲汚之丘氏不從執木棍擊之中賊)¶
　　(首賊以刃刺/其腹而死)¶
八月㕘將丘陞與賊戰於七竈洪死之¶
　　(陞北方驍將也嵗丁巳倭犯淮揚陞提兵應援屢/立戰功冦平督府因留之每戰輙身先士卒凱旋)¶
<pb:KR2k0081_WYG_010-20b>¶
　　(則殿後行賊見輙為引避/至是單騎搦戰故遇害)¶
十一月指揮夏正為王直黨所殺¶
　　(正故通事屢立竒功奉例納級報効軍門王直之/來也擁兵觀望禍且叵測正密領胡公方畧入直)¶
　　(所為死間直既就擒毛烈收其衆議為復仇正又/説攜其黨烈怒欲殺之正不為屈遂為烈黨支解)¶
　　(而死事聞贈都指揮使/廕一子為正千戸云)¶
三十九年三月冠帶義士沈講與賊戰於走馬溪死之¶
四十年五月百戸徐昭與賊戰於海山外洋死之¶
百户焦涇追賊出海死之¶
<pb:KR2k0081_WYG_010-21a>¶
　　(涇隘頑/所百户)¶
拾遺¶
嘉靖三十三年三月鎮撫彭應時與賊戰于乍浦死之¶
　　(應時山隂人以儒生中武科授本衛鎮撫都御史/王公忬知其材檄使練士㑹賊首蕭顯為㕘將盧)¶
　　(鏜所攻自松江走入浙境王公令應時截之于海/塘至乍浦賊掩至乃奮鬬身被數創猶督戰不已)¶
　　(遂死於陣應時性聰敏能詩文材力兵技冠絶一/時而尤精于騎射其練兵也善撫士卒人樂為之)¶
　　(用及其死也/人皆惜之)¶
三十四年正月賊犯歸安縣雙林鄉烈女嚴氏死之¶
<pb:KR2k0081_WYG_010-21b>¶
　　(嚴氏諱四英桂林知府鳳之從女也冦入鄉傷其/父擄四英以行至跳街橋四英投溺焉山隂徐渭)¶
　　(為之/立傳)¶
二月賊犯湖州烏鎮殺畧數千人生員錢欽婦茅氏死¶
之¶
　　(賊人突入欽婦茅氏與姑引舟卒遇之賊業已擄/姑并欲及婦婦時懷姙巳九月又攜一㓜男隨舟)¶
　　(中呼曰吾母子三人俱死矣即手抱男沈河而死/賊憤之復抽刃剖其腹路人聞之無不流涕者時)¶
　　(御史䟽其事於朝/勅有司為之立祠)¶
　籌海圖編巻十¶
